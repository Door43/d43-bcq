====== 44. ጴጥሮሳ፥ ዮሀንሳ ቆሊ ሙኢ ይስቱ ናሲስ ፕያሤንዴ ======

{{https://api.unfoldingword.org/obs/jpg/1/en/360px/obs-en-44-01.jpg}}

ማጥን ጎቅን ጴጥሮሳ፥ ዮሀንሳ ዬርን ጎይን ኬትን ሀንቂ ይስቴንድ። ጎይን ኬታጋ ሜግን ኢሣይቅኒ ሺካጉⶥን ጊዝ ቆሊ ይስቱ ናሳ ኢንታ ማጢስ ቤቄንድ።

{{https://api.unfoldingword.org/obs/jpg/1/en/360px/obs-en-44-02.jpg}}

ጴጥሮሲ ናሳ ኢንታ ኡⶢስ ፒካሲ ኖትንሲ፣ «ታና ኒም ኡሥንሱⶥ ጊዚ ታ ዳድን ካይጉዌ! ይ ፔታስን ታም ይስኩⶢስ ኒም ኡሥንታኑዌ! ዬሱሳጋ ሱማም ዶንታ ዎብቶ!»ማኩ።

{{https://api.unfoldingword.org/obs/jpg/1/en/360px/obs-en-44-03.jpg}}

ግያርን ዬሪ ኢንታ ኡⶢስ ፕያሡዌ። ይሲንድ ግያርን ዶንቲ ጦልቂ ዎብቲ። ዬሪንድ ጋላትኒ ይስቲ ጎይን ኬትካን እያርዱዌ። ኩሣ ኡⶥን ይስቴንድ አሥንዲ ዬሪስ ጋላትኔንዴ።

{{https://api.unfoldingword.org/obs/jpg/1/en/360px/obs-en-44-04.jpg}}

አሢ ናሳ ፕያጹⶢስ ቤቅኒ ዱብድኔንድ። ኡⶣም ጴጥሮሲ፣ «ናሳ ሀⶢ ፕያጹዌሽን ይንታይቅኒ ሀሬሽን ዲቲ ይስታጌዎ? ኑና ኑ ጊዳማ፥ ኑ ሀካማ ይ ፕያሣርጉዌ።ናሳ ሀⶢ ፕያጹⶢ ዬሱስ ጊዳማ ይሲ ኡሡⶥ ጊባታማ ጊዝዎ!» ማኩ።

{{https://api.unfoldingword.org/obs/jpg/1/en/360px/obs-en-44-05.jpg}}

«ዬሱሲ ኡስቲ ሀይብምሱዌሽን ሮም ትያቴሽን ሀይጢ ዎጣሱⶢ ይንታይቅና ጊዝዎ። ካሣጋ ጋዳ፥ ቱናይስ ዎጥንቱዌ። ይ ፔታስን ዬሮሥንዲ ዎጥቃን ይ ዶንሡዌ። ይንታይቅኒ ቃይጹⶢ ሶይ ኤሳርጎዳ፣ ማስህ ፔቱⶥ ኪርስቶሲ ኢራት ቤቂ ሀይብምሱዌሽን ኮናስኑⶥ ኮኒ አቲ ቤስቱዌ። ኤስን ሀⶥ ይንታይቅን ጩቡይ ማስንሱዌሽን ብታሲ ሶይቃን እያርዲ ዬር ዳድን ካርትንዴ!» ማኩ።

{{https://api.unfoldingword.org/obs/jpg/1/en/360px/obs-en-44-06.jpg}}

ዬርን ጎይን ኬት ኡካርንዲ ጴጥሮሳ፥ ዮሀንሳ ሀይጢ ይስኩⶥ ጋሀም ቃጽ ያንቄንዴ። ኡⶣም ኢሣይቅን ኡጢ ጽያጽ ኬትካን እያርሴንዴ። ይ ፔታስን ⶦድ አሥንዲ ጴጥሮሲ ሀይጡⶥ ጋሀም ጊባትኔንዴ። ዬሱሳም ጊባትኔንድ አሥንድ ፕያዲ 5000 ዴብም አቱዌ።

{{https://api.unfoldingword.org/obs/jpg/1/en/360px/obs-en-44-07.jpg}}

ይ ዎንሣን ዱታም አይሁድ ኡካርንዲ ጴጥሮሳ ዮሀንሳይስ ቆምባ ጉዳ፥ ዱማርንድ ኡካርንዳ ዳድን ኤቲ ዬኢ አሤንድ።ኢሣይቅኒንድ ጴጥሮሳ፥ ዮሀንሳይስ፣ «ናሳ ኢንታ ሀⶢስ ኦናጋ ጊዳማን ፕያሣዴዎ?» ማኪ ኦጬንድ።

{{https://api.unfoldingword.org/obs/jpg/1/en/360px/obs-en-44-08.jpg}}

ኡⶣም ጴጥሮሲ፣ «ናሳ ሀⶢ ማስህያ ዬሱስ ጊዳ፥ ይ ሱማማን ፕያጺ ይንታይቅን አፕም ይጡዌ። ይንታይቅናንጊ ዬሱሲስ ሶቱዌ። ይ ፔታስን ዬሪ ዎጥቃን ይ ዶንሡዌ! ይንታይቅኒ ይያም ጊባትናርጊንቱዌ። ፕያጺ ይሱሳጋ ጊድማ፥ ይ ሱማማ ባ ፔታሺዳንፕያጻጋ ቦዲ ዱማርስ ሀኑⶣማጎን ካይጉዌ!» ማኪ ኢሣይቅኔሽን ሀይጡ።

{{https://api.unfoldingword.org/obs/jpg/1/en/360px/obs-en-44-09.jpg}}

ጴጥሮሳ፥ ዮሀንሳይ ሼራርጉ ሀይጢ ይስኩⶥ ጋሀም ኡካርንዲ ዲቴንድ። ይ ናቢንድ አሥንዳ ኤንዲ ታማርናርጌንድ አሥንድ ፔቱⶢስ ባና ቤቁⶣማ ጊዝዎ። ኢሣይቅኒንድ ዬሱሳ ባና ይስቴንድ አሥንድ ፔቱⶢስ ኤሬንድ። ኡⶣም ጴጥሮሳ ዮሀንሳይስ ቃጽ ሼርሻሲ ዬሱስ ሱማም ኢሣይቅኒ ሀⶥ ጌሽን ሀይጥንሳርጉዌሽን ኢሣይቅን ኬንዛስንሲ ፖንሤንዴ።

//ጋሀሀⶢዎ.ቲ.ማ. 3፥1-4፣22 ይስኩⶥካናጊዝዎ።//
